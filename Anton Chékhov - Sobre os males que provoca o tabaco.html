<html lang="gl">
<head>
  <title>Sobre os males que provoca o tabaco</title>
  <meta charset="utf-8"/>
  <link rel="stylesheet" href="css/main.css" />
  <link rel="stylesheet" href="css/teatro.css" />
</head>
<body>
<div class="encabezado">
  <div class="titulo">
    <h1>Sobre os males que provoca o tabaco</h1>
    <h1>Monólogo</h1>
    <h2>Anton Chékhov</h2>
  </div>
</div>
<div class="texto">
  <h3>Personaxe</h3>
  <p><caps>Iván Ivánovich Niúkhin</caps>, casado coa propietaria dunha escola de
  música e dun internado para rapazas</p>
  <h3>Acto único</h3>
  <p class="p">Niúkhin</p>
  <p>Donas e cabaleiros...!</p>
  <p class="a">Alisa o cabelo.</p>
  <p>A miña muller, que como saben organiza conferencias con fins benéficos,
  pediume que disertase hoxe sobre algún tema de actualidade, sen especificar
  ningún en concreto...</p>
  <p class="a">Tose.</p>
  <p>Como, evidentemente, temas de actualidade hai moitos, algúns de enorme
  interese, non é doado saber <i>a priori</i> cal é o que máis lle pode
  interesar ao distinguido público aquí presente... A min, con toda sinceridade,
  tanto me ten falar dunha cousa como doutra.</p>
  <p class="a">Colle un vaso con auga e bebe.</p>
  <p>Eu non son profesor, nin teño unha base científica sólida que me avale.
  Porén, levo máis de trinta anos traballando arreo, de xeito desinteresado e
  con perda da miña saúde, a prol de cuestións relacionadas directamente co
  mundo da ciencia. Mesmo escribo artigos e pequenos ensaios, que sen seren
  especificamente científicos, teñen algo, descuplen a inmodestia, semellante ao
  que adoita entenderse por científico. Xustamente, hai uns días, rematei un
  traballo que se titula: "Sobre o perigoso que resultan determinadas especies
  de insectos". As miñas fillas gustaron moito del. Sobre todo, da parte que
  trataba do comportamento, dos hábitos e da vida sexual das chiches nos países
  cálidos... Eu, non obstante, repaseino e tirei con el ao lixo... Ben, mais
  isto é unha simple anécdota sen maior importancia.</p>
  <p class="a">Bebe de novo.</p>
  <p>O tema que quero tratar hoxe é un tema de evidente actualidade e de grande
  interese, tanto desde o punto de vista social, como científico ou mesmo
  sanitario. A miña conferencia titúlase: "Sobre os males que provoca na
  humanidade o uso abusivo do tabaco". Eu son fumador, teño que recoñecelo, mais
  como a miña muller insinuou que sería interesante que falase do tabaco e dos
  numerosos males que provoca, intentarei satisfacela na medida das miñas
  posibilidades, entre outras cousas, porque é un asunto que me preocupa e sobre
  o que, ademais, levo realizando diversas investigacións nos últimos
  anos...</p>
  <p class="a">Pausa.</p>
  <p>O que lles agradecería, donas e cabaleiros, é que seguisen esta modesta
  conferencia coa maior atención posíbel. Por suposto, aquelas persoas que non
  teñan especial interese polos temas de carácter puramente científico, poden
  abandonar agora mesmo, se o desexan, este auditorio.</p>
  <p class="a">Amaña o chaleco.</p>
  <p>Permítome tamén reclamar a máxima atención dos médicos que haxa entre o
  público, porque se alguén pode tirar conclusións beneficiosas das miñas
  palabras, son, precisamente, os señores galenos...</p>
  <p class="a">Bebe.</p>
  <p>Non hai dúbida de que o tabaco é prexudicial para a saúde, mais tamén, non
  o esquezamos, pode utilizarse con fins curativos, con fins terapéuticos. Como
  primeira consideración, por se alguén quere tomar notas, podo adiantar que o
  tabaco é unha planta, polo tanto é, tamén, un vexetal.</p>
  <p class="a">Mira o reloxo.</p>
  <p>Antes de continuar, permítanme un pequeno comentario, alleo ao asunto do
  que estamos a tratar. Eu, polo xeral, cando dou unha conferencia, cando falo
  en público, teño a teima de chiscar o ollo dereito, mais non reparen niso
  porque é meramente circunstancial. Trátase dun pequeno tic de carácter
  nervioso... Comecei con esa curiosa teima o día trece de setembro do ano mil
  oitocentos oitenta e nove. Lembro moi ben a data porque ese día naceu a
  terceira das miñas fillas, que, por certo, bautizamos co nome de Bárbara.
  Todas as miñas fillas naceron en trece. Curioso, non si?</p>
  <p class="a">Mira outra volta o reloxo.</p>
  <p>O tempo pasa moi rápido e non nos podemos afastar do motivo central desta
  conferencia.</p>
  <p class="a">Pausa.</p>
  <p>En primeiro lugar, debo dicirlles por se non o saben, que a miña muller é a
  propietaria desta escola de música e tamén dun internado para rapazas...
  Ambos os dous negocios non lle van tan mal como ela di. Porén —e isto debe
  ficar entre nós— sempre está a laiarse polo exceso de traballo e polos poucos
  cartos que ingresa, cando, en realidade, ten depositados no banco uns aforros
  de certa envergadura... Eu, pola contra, non levo nunca un pataco enriba. A
  vida é así de inxusta... No internado, son eu o que fai todos os traballos
  domésticos... Son eu o que fai as compras, o que controla o servizo, o que
  leva a contabilidade, o que limpa o mobiliario, o que pasea o can, o que caza
  os ratos e anda na procura das chinches.</p>
  <p class="a">Bebe.</p>
  <p>Onte, por exemplo, decidiron facer empanada para a comida. O meu cometido
  consistía en faciliatarlle os ingredientes necesarios á cociñeira... Pois ben,
  cando xa estaban feitas e prontas para servirse, entrou a miña muller na
  cociña e díxonos que sete das alumnas non podían comer empanada porque tiñan
  diarrea... Sobraba, polo tanto, unha empanada. En principio, ordenou que se
  gardase na despensa, mais logo pensouno mellor e dixo: "Cómea ti, túzaro!"...
  Si, túzaro...! Cando se enfada, chámame túzaro!</p>
  <p class="a">Bebe.</p>
  <p>Afortunadamente, como sempre teño fame, papeina de contado.</p>
  <p class="a">Mira o reloxo.</p>
  <p>Creo que me estou afastando do tema da conferencia, así que prosigamos. De
  seguro que preferirían escoitar unha sinfonía ou unha balada...</p>
  <p class="a">Canta.</p>
  <p>"Amore mio..." Na escola de música, ademais das ocupacións puramente
  domésticas, dou clases de matemáticas, de física, de química, de xeografía, de
  historia, de solfeo, de harmonía, de composición, de literatura e mesmo de
  canto gregoriano... A titular é a miña muller. Ela cobra por dar esas clases,
  aínda que son eu o que as imparte. A escola está situada na rúa dos Trece
  Cans. Exactamente no número trece da rúa dos Trece Cans. Talvez aí radica unha
  das causas da miña pouca fortuna... As fillas naceron, como xa comentei, en
  día trece, e a casa na que vivo ten trece xanelas. Que lle imos facer...! Se
  alguén precisa máis detalles a este respecto, recoméndolle que fale coa miña
  muller ou que consulte os programas escolares. Estes programas véndeos o
  porteiro polo módico prezo de trinta pesos.</p>
  <p class="a">Tira uns programas do peto.</p>
  <p>Se teñen algún interese en adquirilos, podo vendérllelos eu directamente...
  Decídanse...! Non lles interesa...? E por vinte pesos, tampouco?</p>
  <p class="a">Pausa.</p>
  <p>Creo que hoxe non é o meu día... Como vou ter sorte vivindo no número trece
  da rúa dos Trece Cans...! Volvinme vello e parvo. Quizais as persoas que me
  vexan aquí, no estrado, diante deste atril, pensen que son un individuo
  afortunado, mais non é certo. Se puidese sairía voando ata un lugar onde
  ninguén me coñecese... Por non ter, nin sequera teño a quen contarlle as miñas
  penas e iso, créanme, é moi triste, moi duro de levar. Vostedes estarán a
  preguntarse: "E as súas fillas...?" Cando lles falo, cando lles conto algo,
  escachan coa risa. Nunca me tomaron en serio, agás no asunto das chinches...!
  A miña muller ten sete fillas. Non, perdón, creo que son seis...</p>
  <p class="a">Con enerxía.</p>
  <p>Non, sete... A maior, Ana, xa cumpriu os vinte anos e a máis cativa anda
  agora polos dezasete.</p>
  <p class="a">Pausa.</p>
  <p>Donas e cabaleiros, escoiten...</p>
  <p class="a">Volve a cabeza e mira tras de si.</p>
  <p>Convertinme nun probre home, nun espantallo, aínda que, en realidade, teñen
  diante de si o máis feliz dos maridos... Iso é todo o que podo dicir. A
  realidade, pola contra, é moi diferente. Pasei trinta e tras anos de vida
  xunto da miña muller, que, podo aseguralo, foro os trinta e tres mellores anos
  da súa existencia. O certo é que, malia todo, os anos pasaron tan axiña, que
  parece como se non os tivese vivido, como se todo fose un pesadelo fugaz,
  inútil e absurdo.</p>
  <p class="a">Volve a cabeza.<br/>
  Confidencial.</p>
  <p>Ata que asome por esa porta, podo dicir o que me pete... Se lle teño medo,
  preguntan...? Moito, moitísimo...! Sinto un medo espantoso cada vez que me
  fala, cada vez que me mira con esa mirada despectiva, firme, odiosa,
  inquisitorial.</p>
  <p class="a">Bebe.</p>
  <p>Como lles estaba a dicir, as miñas fillas non casan seguramente por mor da
  timidez que as caracteriza... Por timidez e porque os homes non teñen ocasión
  de coñecelas. A nai tenlles prohibido saír da casa! E como é natural, as
  pobres viven amargadas, histéricas e a rifar sempre por calquera miudeza. A
  casa é unha especie de inferno fechado día e noite, polo que xamais asoma
  persoa allea. Nunca, nunca que eu recorde, tivemos invitados... Vivimos
  dominados por unha muller cutre, rosmona, irascíbel e perversa...! E se me
  prometen que isto non sae de aquí, dígolles un pequeno segredo... As fillas da
  miña muller van, sempre que se celebra unha festa, á casa da tía Natalia...
  Saben de quen estou a falar? Non se decatan...? Pois a tía Natalia é unha
  vella singular e curiosa ao mesmo tempo. Padece frecuentes achaques de reuma e
  vaia onde vaia, leva un vestido amarelo con pintas negras que semellan
  cascudas esfarrapadas... Na casa da tía Natalia organizan xogos, comen e beben
  ata fartarse... Eu para as bebidas son un fracaso, unha auténtica calamidade.
  Abonda cunha simple copa para perder o siso. O curioso é que eses son,
  precisamente eses, os momentos máis felices da miña vida... Mentres dura o
  efecto do alcohol sinto unha mestura de paz e de tristeza que non sabería
  explicar. Lémbrome de cando era mozo, da miña adolescencia, e sinto desexos de
  correr, de fuxir cara a ningures...</p>
  <p class="a">Animado.</p>
  <p>Que marabilla! Fuxir, deixalo todo. Correr, correr eternamente... Cara a
  onde? Non importa. O caso é fuxir, fuxir desta vida estúpida, absurda, vulgar
  e ruín... Agora xa non hai remedio. Envellecín, perdín as forzas e as poucas
  luces que tiña... Quero desfacerme desa bruxa que teño por esposa e que leva
  trinta e tres anos martirizándome, amargándome a vida. Fuxir do solfeo, do
  canto gregoriano, da cociña, das matemáticas, da física, da retórica, dos
  negocios, da contabilidade, das chinches, das miserias, dos problemas de cada
  día e ficar lonxe, moi lonxe, no medio dun campo, convertido nunha árbore, nun
  poste ou mesmo nun espantallo e pasar as noites contemplando a lúa, sen pensar
  en nada, coa mente en branco...! Gustaríame tanto carecer de lembranzas,
  de queimar este noxento frac co que levo casado trinta e tres anos...!</p>
  <p class="a">Tira bruscamente o frac.</p>
  <p>Con este maldito frac que sempre me acompaña nas conferencias
  benéficas!</p>
  <p class="a">Pisa o frac.</p>
  <p>Vou tan vello e tan gastado como este pobre chaleco... En tempos fun novo,
  estudei na Universidade, soñei e tiña infinitos proxectos... Entón a vida
  semellaba eterna, rica en posibilidades. Agora, cando sinto que a terra me
  reclama, só reivindico unha miga de paz...</p>
  <p class="a">Mira para un lado e pon precipitadamente o frac.</p>
  <p>Xa está aí, xa chegou...</p>
  <p class="a">Olla o reloxo.</p>
  <p>Donas e cabaleiros, unha vez admitido que o tabaco é velenoso, creo que o
  máis sensato sería deixar de fumar. Máis nada...! "Dixi et animan levavi."</p>
  <p class="a">Acende un cigarro e sae maxestoso.</p>
  <h3>Pano</h3>
</div>
</body>
</html>
